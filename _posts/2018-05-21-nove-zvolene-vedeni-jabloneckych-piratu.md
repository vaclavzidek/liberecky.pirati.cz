---
date:         2018-05-21
category:     blog
tags:         jablonec piráti místní sdružení předsednictvo
layout:       post
title:        "Nově zvolené vedení jabloneckých Pirátů je příslibem probuzení zdejší politiky" 
image:        /assets/img/posts/nove-zvolene-vedeni-jabloneckych-piratu-je-prislibem-probuzeni-zdejsi-politiky.jpg
author:       Lukáš Lev Červinka
---

Ve čtvrtek 17. května Piráti v Jablonci nad Nisou založili nové místní sdružení a zvolili si své první předsednictvo. Jeho hlavním úkolem bude nabídnout Jablonečanům ve volbách alternativu k současným politickým poměrům ve městě.   

Předsedou byl zvolen jablonecký rodák Jan Polák, 1. místopředsedou právník Lukáš Lev Červinka a 2. místopředsedkyní Veronika Vavřinová, matka na rodičovské.

> “Vznik místního sdružení Pirátské strany jsem si dlouho přál především kvůli převzetí odpovědnosti za budoucí směřování jablonecké politiky. Jsem rád, že si jablonečtí Piráti do svého středu zvolili výrazné a silné osobnosti v čele s předsedou Janem Polákem. Věřím, že s pomocí svých místopředsedů a s podporou členů dobře obstojí v rozvoji jablonecké buňky a uspěje v nastávajících komunálních volbách,” komentuje vývoj předseda krajského sdružení Pirátů Ondřej Kolek.

Založení místního sdružení v Jablonci nad Nisou je první ze série změn, jež Piráti v Jablonci plánují uskutečňovat a které by měly usnadnit přímý kontakt Pirátské strany s občany a akcentovat jejich podněty ve svém programu.

Podle 1. místopředsedy Lukáše Lva Červinky je prvořadým úkolem nového předsednictva: 
>“Představit Jablonečanům kvalitní program, který bude nabízet východisko ze současné letargie, v níž se Jablonec nachází, a zkušené odborníky na kandidátce, kteří tento nový směr jablonecké politiky budou zosobňovat. Jsme přesvědčeni, že všichni v Jablonci cítíme ten obrovský potenciál, který naše město má a který bohužel zůstává dlouhodobě nevyužit. Pirátskou vizí je stávající situaci v Jablonci radikálním způsobem změnit.” 

Kontaktní osoba:
Lukáš Lev Červinka 
lukas.lev.cervinka@pirati.cz
