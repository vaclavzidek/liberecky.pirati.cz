---
date:         2018-04-08
category:     blog
tags:         ukliďme česko piráti liberecko 
layout:       post
title:        "Piráti uklízeli Liberecký kraj" 
image:        /assets/img/posts/uklidme-cesko-2018.jpg
author:       Ondřej Kolek
---
V rámci celostátní události „Ukliďme Česko“ pomáhali členové a příznivci České pirátské strany se sběrem odpadků napříč Libereckým krajem. Pirátský úklid se konal dokonce v pěti městech – v Jablonci nad Nisou, Liberci, Semilech, Turnově a v Železném Brodě.

V Liberci se čistil veřejný prostor v Lidových sadech a v ulici Cihlářova. V Jablonci zase v ulici V Dolině a v okolí potoka i na louce v Dolině. Semilští čistili prostor na několika místech už od pátku. V Turnově se zaměřili na břeh Jizery a v Železném Brodě dali do pořádku okolí garáží v ulici Na Vápence.
Celkem se sobotního úklidu s Piráty zúčastnilo několik desítek dospělých a nespočet dětí. Posbíráno bylo téměř 80 velkých pytlů drobného odpadu, ale také pneumatiky a značné množství izolace z kabelů a dalšího nepořádku.

>„Úklidu se naše krajská organizace věnuje již od roku 2015. Piráti se přirozeně zajímají o zlepšování veřejného prostoru, racionální ochranu přírody i aktivní zapojení jednotlivců do rozhodování o podobě místa, kde žijí. Pomáháme i proto, abychom mohli měnit věci k lepšímu, i když třeba nejsme v daném místě zatím zvoleni do politických funkcí. A hlavně nás to baví.“  -- Shrnuje předseda krajského sdružení České pirátské strany Ondřej Kolek.
