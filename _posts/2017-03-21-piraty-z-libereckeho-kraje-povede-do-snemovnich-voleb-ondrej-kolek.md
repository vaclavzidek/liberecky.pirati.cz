---
date:         2017-03-21
category:     blog
tags:         ondřej kolek leader parlament volby liberecký kraj
layout:       post
title:        "Piráty z Libereckého kraje povede do sněmovních voleb Ing. Ondřej Kolek Ph.D." 
image:        /assets/img/posts/piraty-z-libereckeho-kraje-povede-do-snemovnich-voleb-ondrej-kolek.jpg
author:       Marek Förster
---

Piráti v Libereckém kraji si v pátek v podvečer zvolili lídra své regionální kandidátky do podzimních sněmovních voleb. Stal se jím současný předseda krajské organizace Ing. Ondřej Kolek Ph.D. (37).

O složení celé sedmnáctimístné kandidátní listiny rozhodnou vícekolové stranické primární volby. V prvním kole byl zvolen lídr, v následujících kolech se budou obsazovat další místa. Pirátská strana jde do parlamentních voleb samostatně. Její kandidátky jsou otevřené pro programově spřízněné osobnosti i menší politické subjekty, které se mohou ucházet o místo na jejích kandidátních listinách. Podmínku zařazení na kandidátky je úspěch v primárních volbách jednotlivých krajů. Ty se u Pirátů pořádají jako online hlasování.

Česká pirátská strana má ambice v letošních volbách získat poslanecké posty v dolní parlamentní komoře. Krajskou kandidátku povede vědecký pracovník z VŠCHT v Praze Ing.Ondřej Kolek Ph.D. Celostátním lídrem byl v půlce ledna zvolen Ivan Bartoš, předseda České pirátské strany.

V rámci představení krajských lídrů na Celostátním pirátském fóru, které se konalo v sobotu 18.3.2017 v Impact Hubu na Pražském Smíchově, a kterého se zúčastnil mimojiné i zakladatel celosvětového pirátského hnutí Rick Falkvinge, přednesl Kolek svou vizi, kterou lze shrnou následovně: Poctivě hospodařící stát otevřený občanům je základ. S tím souvisí zveřejňování smluv, otevřená výběrová řízení a zavedení strojově čitelných účetní dat státu přístupných všem. Ondřej chce podpořit začínající podnikatele a ekonomiku zaměřenou na výrobu s vysokou přidanou hodnotou. Naše budoucnost začíná u vzdělávání dnešních dětí a mladých. Naše země potřebuje promyšlenou koncepci a dlouhodobou vizi vzdělávání ve spojení s vizí efektivně financované vědy a výzkumu.

>Ondřej Kolek: 
>Jako lídr kandidátky se zasadím o co nejlepší výsledek tvrdou prací, kterou do kampaně vložím. Přesto vnímám, že takové úsilí není hrou pro jednu osobu. Proto aktivně hledám podporu mezi členy a příznivci a zajímavými osobnosti napříč krajem. Musíme začít pracovat týmově. Proto využiju tyto volby pro navození emoční roviny, díky které to budeme dělat s radostí a určitou hrdostí. Patos? Ne. Každý může přispět, když ví, proč to dělá a za co bojuje.
