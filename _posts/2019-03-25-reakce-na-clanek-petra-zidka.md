---
date: 2019-03-26
category: blog
tags: liberec plavecký bazén rekonstrukce reakce na článek petr židek ods
layout: post
title: Reakce na článek Petra Židka 
author: Pavel Felgr, Václav Balšánek
#authorId: katerina.jinova    # uid nekoho z _people (nepoviné)
image: /assets/img/posts/2019-03-25-reakce-na-clanek-petra-zidka.jpg
---

Petr Židek (ODS) ve [svém článku](https://www.libereckezpravy.cz/liberecke-bazeny-korytar-a-jeho-kolegove-na-frantiskove-neudelali-nic-petr-zidek) o stavu bazénu v ZŠ Švermova uvedl několik věcí, které je nutno uvést na pravou míru. Takže – pojďme se podívat na fakta, která budou jistě zajímavá.

## Bazén je zavřený 9 let
Pravda, bazén je zavřený opravdu dlouho – leč k zavření došlo v době, kdy vládla v Liberci ODS a ČSSD. Zavření ale předcházela řada indicií, že by k tomu mohlo dojít – tak proč tehdy ODS nepodnikla nic proti tomu, aby se tak stalo? Proč v té době ODS nepodnikla žádné kroky, aby bazén na škole dál fungoval?

## Kritický stav bazénu
Petr Židek mimo jiné píše: „Situace by nemusela být tak kritická, pokud by někdo myslel dopředu a udělal potřebné kroky k tomu, aby se mohla rekonstrukce realizovat.“

Nepochybně ano – ale. Po komunálních volbách 2010 sice byla půl roku u vlády koalice ZPL, ČSSD a LO, která ale skončila dřív, než mohla něco udělat kvůli neshodám ohledně rekonstrukce lázní na galerii.

Pak vládla menšinová vláda ČSSD, LO a VV s podporou ODS (ve všech klíčových rozhodnutích) a toto vedení za 3,5 roku s bazénem také nic neudělalo. Pravda, proběhla dostavba městského bazénu, ale už tehdy jsem upozorňoval na to, že je tu několik školních bazénů, které potřebují výrazně menší investice (šlo o bazény ZŠ Ještědská, ZŠ Sokolovská a ZŠ Dobiášova). Základní oprava všech tří bazénů by v té době nemusela přesáhnout 5 – 6 milionů korun. Nestalo se …

## Rekonstrukce městského bazénu
Nikdo nezpochybňuje, že městský bazén potřebuje rekonstrukci. Za minulého vedení (ZPL, ANO) přicházely na světlo různé zprávy – od 350 milionů víc až po rozšíření bazénu (cca 700 milionů). Rekonstrukce bazénu v ZŠ Švermova měla být „nultá varianta“ rekonstrukce – od které ale současné vedení města upustilo poté, co po volbách vyšel odhad rekonstrukce bazénu na Františkově na 70 až 80 milionů, ačkoliv před volbami se hovořilo o částce poloviční.

Částky za rekonstrukci se liší zejména v závislosti na typu vany. Není bez zajímavosti, že současná ocelová vana je vyrobena z lodí, které měl kdysi odebrat SSSR. Šlo o celkem 10 lodí, které ale nikdy neodebral. Z nich pak byly vyrobeny například školní bazény a z kapitánských můstků místa plavčíků.
Piráti přicházejí s možností opravy současné vany, která je ve velmi dobrém stavu a její oprava by stála minimum (1,5 milionu), dále s variantou nové nerezové vany (4 miliony) a betonové vany (5,5 – 6 milionů). Na typu vany závisí mimo jiné také rozsah demoličních prací, které pak celou rekonstrukci také prodražují.

## Nečinnost minulého vedení
Není pravda, že by minulé vedení města nic nepodniklo ohledně bazénu na ZŠ Švermova – minimálně to, že počítalo s jeho rekonstrukcí jako s nultou etapou rekonstrukce městského bazénu. 

Na začátku volebního období 2014 – 2018 se řešily jiné věci (například územní plán, regulace hazardu atd.) a na bazén (městský i ten na Františkovu) došlo bohužel až na konci, kdy koalice už vlastně koalicí nebyla

## Finance na rekonstrukci
Pan Židek píše: „V rozpočtu na rekonstrukci není ani koruna.“ Ano, rozpočet na rok 2019 s opravou bazénu na ZŠ Švermova nepočítá, ten ale sestavovalo už nové vedení města (konkrétně pan Karban (ANO) a nikoliv pan Korytář nebo minulé vedení města).

A co možnost získat dotaci na opravu? Co možnost získat dotace přes sportovní oddíl? Co Norské fondy? Zabývalo se současné vedení města vážně všemi variantami, jak získat peníze?

## Lepší než kritika jsou činy
Piráti (ač nejsou v zastupitelstvu) přicházejí místo výmluv a kritiky minulého vedení s řešením. Máme připraveny 3 varianty rekonstrukce bazénu na ZŠ Švermova, které představíme zástupcům města na schůzce tento týden. Varianty se pohybují od 48 do 55 milionů korun za rekonstrukci.

Spolupracujeme se sportovními oddíly a snažíme se najít cesty pro rekonstrukci bazénu a současně co nejmenší dopad na rozpočet města v tomto roce.

Věříme, že se současné vedení města (včetně zástupců ODS) přestane už vymlouvat na své předchůdce a přejde od toho proč to nejde k tomu jak to udělat – protože KDO NECHCE, HLEDÁ DŮVODY, KDO CHCE, HLEDÁ ZPŮSOBY.